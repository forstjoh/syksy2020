

Referaatti Eero Laineen kandidaattityö Johtaminen perinteisissä ja ketterissä ohjelmistotuotantoprojekteissa

Projektinhallinta vaatii hyvää johtamista ja hyviä vuorovaikutustaitoja projektipäälliköltä. Projekteilla on vaatimuksia, kuten tavoitteet, aikataulu ja budjetti. Projektinhallinta tähtää näiden vaatimusten ennaltamäärättyihin toteutuksiin. 

Perinteisissä projektimalleissa, eli lähinnä vesiputousmallissa projektipäällikön rooli on haastava. Hänelle asetetaan vaatimuksia useasta eri osa-alueesta, kuten budjetoinnista, viestinnästä ja realistisesta aikataulutuksesta. Projektipäälliköltä odotetaan myös olevan kokemusta ja tietoa itse ohjelmoinnista. Projektissa on oletettavaa, että projektin hallinnointiin käytetään tarkoin määriteltyjä työkaluja.

Ketterä kehitys toi muutoksen myös projektipäällikön rooliin, hän on ns. tienraivaaja. Projektipäällikkö ei johda projektia yksin, vaan koko tiimi osallistuu ja on aktiivinen johtamisessa. Erittäin tärkeässä roolissa on kommunikointi ja yhteistyö tiimin ja asiakkaan keskuudessa. Ketterissä menetelmissä on jopa kyseenalaistettu projektipäällikön tarpeellisuutta. Mutta vaikka itseohjautuvissa tiimeissä on paljon päätösvaltaa ja projektipäällikkö on monessa kohtaa sivustakatsoja, on tärkeässä roolissa hänellä edelleen yhteydenpito organisaation johtoon, tiimin motivoiminen, mahdollisten ongelmien läpikäynti ja selvittäminen, resurssien varmistaminen, aikataulun ja budjetin seuraaminen. Ketterien menetelmien uudet näkemykset eivät poista projektipäällikön roolia projektinjohtamisessa, vaan ennemminkin antavat projektipäällikölle tiimin tuen.
